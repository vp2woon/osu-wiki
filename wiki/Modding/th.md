---
outdated_translation: true
outdated_since: 2a73fa15eba9ab6f0c0fbe547d71933628aedc64
---

# การวิจารณ์บีทแมพ (Modding)

**การวิจารณ์บีทแมพ (Modding)** คือการให้ข้อเสนอแนะสำหรับ [บีทแมพ](/wiki/Beatmap) ของคนอื่น คนที่กำลังวิจารณ์จะถูกเรียกว่า *modder* และโพสต์ที่ modder วิจารณ์ในแต่ละแมพจะถูกเรียกว่า *mod*

จุดประสงค์หลักของการวิจารณ์บีทแมพ คือการช่วยให้บีทแมพที่ต้องการ [สถานะ Ranked](/wiki/Beatmap/Category#ranked) ดีขึ้น เนื่องจากการวิจารณ์เป็นสิ่งที่ละเอียดอ่อน และต้องใช้การวิเคราห์ การวิจารณ์บีทแมพก็เป็นหนึ่งในวิธีที่ทำให้ผู้เล่นเข้าใจการแมปมากขึ้น

## การหาบีทแมพที่จะวิจารณ์

ในขณะที่มีหลากหลายวิธีในการหาบีทแมพเพื่อที่จะวิจารณ์ ข้อมูลต่อไปนี้เป็นวิธีที่นิยมใช้กัน:

- [ฟอรั่ม Modding Queues](https://osu.ppy.sh/community/forums/60) เป็นที่ที่คนใช้กันบ่อยในการหาบีทแมพเพื่อที่จะ mod และการหาคน mod บีทแมพของเรา ผู้เล่นสามารถสร้างกระทู้การสนทนา (thread) ของตัวเอง ซึ่งเรียกว่า *คิว (queue)* เพื่อที่จะให้ผู้เล่นคนอื่นโพสบีทแมพ ที่พวกเขาอยากให้ mod

  ผู้สร้างคิวเป็นผู้คุมกฎของคิวนั้น เลือกได้ว่าบีทแมพไหนที่ควรจะ mod และส่วนใหญ่คิวจะมี 2 ประเภท:

  - **Normal mod (NM):** คือการ mod ปกติ ซึ่งคนที่ขอ mod จะไม่ต้องทำอะไร
  - **Mod for mod (M4M):** คือการแลกกัน mod ซึ่งคนขอจะต้อง mod ของคนเปิดคิวด้วย

- นักวิจารณ์ที่มีชื่อเสียงส่วนใหญ่จะทิ้งข้อความไว้ที่โปรไฟล์ของพวกเขา เพื่อให้รู้ว่าพวกเรากำลังเปิดรับ mod อยู่หรือเปล่า

- พวกเรา**ไม่**แนะนำการหาบีทแมพที่จะวิจารณ์จากหน้ารายการบีทแมพ เพราะว่าบีทแมพส่วนใหญ่นั้นไม่ได้ต้องการที่จะได้รับสถานะ Ranked ดังนั้นผู้สร้างบีทแมพจึงมีโอกาสที่จะไม่ตอบ

## วิธีการวิจารณ์

เพื่อที่จะ mod บีทแมพ เริ่มต้นโดยการโหลด เวอร์ชั่นล่าสุดของบีทแมพนั้น และเข้าไปที่ [หน้าการสนทนา](/wiki/Beatmap_discussion) หลังจากนั้นเข้าเล่น [ระดับความยาก](/wiki/Beatmap/Difficulty) ที่คุณต้องการจะวิจารณ์ และจำปัญหาที่เกี่ยวกับการเล่น (gameplay) ไว้ เมื่อเสร็จแล้วเปิดระดับความยากนั้นในตัวแก้ไขบีทแมพ และค้นหาปัญหาอื่น ๆ

เมื่อคุณพบเจอปัญหา ให้เลือกโน้ตที่เกี่ยวข้อง และกด copy (`Ctrl` + `C`) เพื่อที่จะคัดลอกตำแหน่งเวลาเป็นรูปแบบของข้อความ แล้วกด paste (`Ctrl` + `V`) บนหน้าการสนทนา เพื่อที่จะวางข้อความที่คุณคัดลอกมา แถบ `เส้นเวลา` ใช้สำหรับปัญหาที่เจอในเฉพาะส่วนใดส่วนหนึ่งของบีทแมพ แถบ `ทั่วไป (ระดับความยากนี้)` ใช้สำหรับให้ข้อเสนอแนะโดยรวมเกี่ยวกับระดับความยากนั้น และแถบ `ทั่วไป (ทุกระดับความยาก)` จะใช้เพื่อบอกปัญหาที่มีผลกับทั้งบีทแมพ

การวิจารณ์ทั้งหมดควรบอกว่าปัญหาคืออะไร และทำไมมันถึงเป็นปัญหา และควรจะแก้ไขมันอย่างไร ดูที่ [ระเบียบวินัยสำหรับการวิจารณ์และการแมพ](/wiki/Rules/Code_of_conduct_for_modding_and_mapping#making-a-mod-post) สำหรับข้อมูลเพิ่มเติมเกี่ยวกับการเขียนโพสต์วิจารณ์

ผู้สร้างบีทแมพมักจะให้ [kudosu](/wiki/Modding/Kudosu) สำหรับโพสต์การวิจารณ์ที่มีประโยชน์ ด้วยการกดปุ่ม *ชูนิ้วโป้ง* สถิติจะถูกเก็บบนโปรไฟล์ของคน mod และจะถูกนำมาเป็นแหล่งอ้างอิงเมื่อจะสมัครเป็น [ผู้อนุมัติบีทแมพ](/wiki/People/Beatmap_Nominators)

## ชนิดของโพสต์การวิจารณ์

จุดมุ่งหมายของโพสต์ `ข้อผิดพลาด` หรือ `ข้อเสนอแนะ` บนหน้าการสนทนาบีทแมพ คือเพื่อที่จะอธิบายสิ่งที่คาใจเกี่ยวกับบีทแมพในด้านการออกแบบ

โพสต์วิจารณ์ส่วนมากจะพูดถึงปัญหาที่เกิดขึ้นในบีทแมพ เช่น hitsound clap ที่หายไป ซึ่งควรจะอยู่ตรงนั้นตามแบบ hitsound ของแมป ซึ่งอาจจะเกิดขึ้นเป็นความผิดพลาด

การที่ให้วิธีการแมปวิธีอื่น ๆ ก็เป็นโพสต์การวิจารณ์ที่ค้นพบได้บ่อยเช่นกัน ในขณะที่บางส่วนของบีทแมพนั้นอาจจะดีแล้วในสถานะที่เป็นอยู่ ผู้วิจารณ์สามารถอธิบายว่าสามารถทำให้มันดีขึ้นไปอีกได้อย่างไร

ในบีทแมพที่ตั้งเป้าหมายไว้สถานะ Ranked มีความจำเป็นที่ต้องเช็คดูว่าได้ทำตาม [กฎเกณฑ์การ Ranked](/wiki/Ranking_criteria) โดยการวิจารณ์จำนวนหนึ่งที่ถูกสร้างขึ้นจะเป็นเรื่องเกี่ยวกับกฎเกณฑ์เหล่านี้
